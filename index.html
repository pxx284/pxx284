<html>
<head>
<title>
6. tétel
</title>
<body>
<h1>6. Tétel</h1>
<b>
Írja le az Active Directory gyakorlati jelentőségét, hasznait! 
Nevezze meg az alapjául szolgáló műszaki technológiákat és írjon róluk egy-egy lényeges információt! 
Milyen bizalmi viszonyokat ismer az AD-ban?
Fejtse is ki ezek tulajdonságait!
Mit jelent az SSO?
Hogyan kötődik az SSO az Active Directory-hoz?
Mi valósítja meg az SSO-t az AD esetében?
Milyen előnyei vannak még az AD integrációnak az informatikai infrastruktúra üzemeltetése szempontjából?
</b>
<p>
Az Active Directory (AD), illetve ma már Active Directory Domain Services (ADDS) nélkülözhetetlen eszköze az adminisztrátoroknak. A központi címtár/könyvtárszolgáltatás lehetővé teszi a security principalok, mint pl. felhasználók, csoportok, gépek hatékony – és kellően nagy rendszerek esetén, gyakorlatilag az egyetlen lehetőséges – adminisztrálását, jogosultságok kezelését. Kiemelkedően fontos szolgáltatás a hitelesítés és a csoportházirend, melyek elengedhetetlenek a modern vállalati környezetben.
</p>
<p>
Az ADDS működése három fő technológiára alapul, a DNS-re, az LDAP-ra, és a Kerberos-ra, ez utóbbihoz pedig szükséges az idő szinkronizáció, így elengedhetetlen az NTP is. Bár szigorúan nem tartozik a hitelesítéshez és az identitás kezeléshez, de érdemes megemlíteni az SMB/CIFS és DFS protokollokat is, melyek elengedhetetlenek pl. a SYSVOL könyvtár replikálásához, melynek tartalma szükséges az AD és a Group Policy működéséhez. A DNS, azaz a domain név rendszer segítségével találják meg a tartományba léptetett számítógépek a különböző AD szolgáltatásokat biztosító szerverek IP címeit, jól ismert DNS rekordok lekérdezésével. Az LDAP, egy X.500 alapú adatbázis, mely központilag tárol el különböző objektumokat és attribútumaikat szabványos sémákban, mint pl. a felhasználókat, csoportokat, stb. A Kerberos komponens valósítja meg az SSO-t, vagyis a single sign-on funkciót, mely lehetővé teszi, hogy a felhasználóknak, szolgáltatásoknak csak egyszer kelljen authentikálniuk magukat, és ezt követően az AD kompatibilis alkalmazások meg tudnak győződni a hitelességről további authentikálások nélkül. A Kerberos működése nagyban függ a kliensek és a kiszolgálók közötti szinkronizált időtől, így az NTP, a hálózati időszinkronizációs szolgáltatás is szerves része az AD-nak. 
</p>
<p>
Az AD logikai felépítésében a legkülső, és valódi biztonsági adminisztrációs határvonal az erdő (forest), ezen belül több adminisztratív tartományt (domain) is létre lehet hozni. A különböző tartományokban a hitelesítést tartományvezérlők végzik, és eme hitelesítési információt a tartomány tagjai további felhasználás céljából elérhetik. Egy adott tartománytag ezen felül más tartományokban történt hitelesítési információt is elérhet, úgynevezett bizalmi viszonyok/kapcsolatok használatával. A bizalmi viszonyok létrejötte a tartományok egymáshoz viszonyított elhelyezkedésétől függően történhet automatikusan (implicit mód, egy foresten belüli tartományok esetén, pl. gyermek domain, vagy alternatív root domain) és manuálisan, adminisztrátori beavatkozással (explicit mód, pl. két forest között). Egy bizalmi kapcsolat lehet egy irányú (csak az egyik domain bízik meg a másikban) vagy két irányú (mindkét domain megbízik egymásban), tranzitív (a bizalmi kapcsolat tovább terjed a domainen) vagy nem tranzitív (csak a két domain bízik meg egymásban). Az automatikus trustok alap esetben kétirányú tranzitívak. A manuálisan létrehozott trustok lehetnek shortcut trustok (tranzitív, komplex foresten belül optimalizálja az authnetikációt) forest trustok (tranzitív, általában egy szervezet forestjei között), external trustok (nem tranzitív, általában két külön szervezet között) és realm trustok (Windows AD forest és nem Windows alapú Kerberos realmeek között).
</p>
<p>
Az SSO, a single sign-on egy fontos funkciója az AD-nak, mely felhasználói oldalról jelentősen lecsökkenti a hitelesítési események számát, így javítva biztonsági kockázatokat. Az SSO-t az AD-ban a Kerberos segítségével valósítják meg, mely számos komponensből áll, többek között a Kerberos ticketekből, Key Distribution Center (KDC), Ticket Granting Server (TGS), Ticket Granting Ticket (TGT), authentication server (AS) komponensekből, és kulcs alapú kriptográfiát alkalmaz a jegyek titkosítására.
</p>
<p>
Az AD integrált alkalmazások előnye, hogy nincs szükség egy különálló felhasználói adatbázisra, külön jelszavakra, és plusz authentikációs folyamatokara, hiszen alkalmazni lehet az AD-ban elérhető SSO-t, valamint az LDAP adatbázisban fellelhető felhasználói objektumokat, ez jelentősen csökkenti az adminisztrációs feladatokat, és javítja a felhasználói élményt is. Az AD továbbá jelentősen hatékonyabbá teszi az adminisztrációs feladatokat a Group Policy segítségével, azok delegálhatók, és auditálhatóvá vállnak nagyobb szervezetek és/vagy megfelelőségi előírások esetén.
</p>
</body>
</html>